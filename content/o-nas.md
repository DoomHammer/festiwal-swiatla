---
title: 'O nas'
date: 2018-02-22T17:01:34+07:00
---

# Kim jesteśmy?

Jesteśmy artystami, naukowcami, aktywistami i konstruktorami, ale przede wszystkim ludźmi, którzy chcą działać – tworzyć, eksperymentować, odkrywać, psuć i naprawiać. Są wśród nas przedstawiciele i przedstawicielki kilku lokalnych organizacji, między innymi [Centrum Nauki Hevelianum](https://hevelianum.pl/), gdzie nauka spotyka się z historią i [Hackerspace Trójmiasto](https://hs3.pl/), w którym gromadzą się pasjonaci technologii.

Połączyliśmy siły i zasoby, aby zrobić coś czego jeszcze nie było – festiwal tworzony oddolnie, przez ludzi i dla ludzi. Bez kuratora, bez dyrektora, bez ograniczeń. Każdy z organizatorów festiwalu jest tutaj po to, by zrealizować swoje marzenie. Każdy działa w dziedzinie, która go pasjonuje i realizuje projekt, który daje mu radość.

Chcemy by było nas jeszcze więcej!

Chcemy zbudować coś więcej niż tylko instalacje świetlne – Festiwal Światła ma być dorocznym świętem integrującym lokalną społeczność. Ponad wszystko, chcemy dzielić się pozytywną zajawką i aktywizować mieszkańców Trójmiasta dlatego tworzymy bezpłatne wydarzenie otwarte na różnorodną publiczność. Do udziału i współtworzenia wydarzenia zapraszamy miłośników sztuki, nauki i technologii, dzieci, rodziców, studentów, absolwentów, seniorów i wszystkich pomiędzy.

Działamy partycypacyjnie – każdy jest mile widziany w naszym gronie. Jeśli masz pomysł, który chcesz zrealizować dołącz do nas przy tworzeniu kolejnej edycji Festiwalu Światła. 

Zapraszamy do współpracy w szczególności artystów i filmowców poruszających się wokół tematyki światła. Prowadzimy otwarty nabór prac na wystawę „Światła wpuszczenie” i przegląd filmów, które uświetnią tegoroczny festiwal. 

Wystawę będzie można oglądać w dniach 13-14 maja 2023 na terenie Hevelianum. Na zgłoszenia czekamy do 24 marca. Więcej informacji o naborze [na facebooku](https://fb.me/e/5MESzYBAf).

Razem możemy więcej!

# Skąd pomysł na festiwal?

Zaczęło się pewnego listopadowego dnia, podczas Idea Squash, wydarzenia organizowanego przez Instytut Kultury Miejskiej w Gdańsku. Leszek z Hackerspace Trójmiasto przedstawił swoje marzenie: stworzyć pokój bez koloru, czyli instalację, w której dzięki określonemu spektrum światła, przedmioty stają się niewidoczne. I się zaczęło… konstruktywny feedback, konkretne sugestie i praktyczne porady na ulepszenie projektu. Pomysł powoli ewoluował, każdy z uczestników wydarzenia miał swoją wizję, a jeden pomysł prowokował kolejny. Okazało się, że wielu z nas od dawna chodziły po głowie przeróżne projekty w ten czy inny sposób nawiązujące do światła – od zabawy fotografią analogową, przez eksperymenty ze światłem UV, po pokazy laserowe. Wtedy nas oświeciło: jedna instalacja to za mało – musimy stworzyć festiwal!

# I wtedy stała się światłość

W maju 2022 osiągnęliśmy swój cel – zorganizowaliśmy pierwszą edycję Festiwalu Światła, która odbyła się w weekend 13-15 maja na terenie Góry Gradowej.

W wydarzeniu wzięło udział ponad 2 500 osób, a w warsztatach aż 370 uczestników. Przygotowaliśmy 20 atrakcji z pogranicza sztuki, nauki i technologii. W organizację festiwalu zaangażowało się wiele instytucji m.in. Polska Agencja Kosmiczna, Urania, Instytut Łukasiewicza i Instytut Metropolitalny oraz ponad 20 artystów interdyscyplinarnych z 8 krajów, w tym reprezentanci prestiżowego University of the Arts London: Central Saint Martins

W tym roku mamy apetyt na jeszcze więcej!